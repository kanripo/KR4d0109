# -*- mode: mandoku-view; -*-
#+TITLE: 演山集
#+DATE: 2015-08-24 23:54:45.659074
#+PROPERTY: ID KR4d0109
#+PROPERTY: BASEEDITION WYG    
#+PROPERTY: JUAN 卷六
<pb:KR4d0109_WYG_006-1a>¶
欽定四庫全書¶
　演山集巻六　　　　　　　宋　黄裳　撰¶
　　律詩¶
　　　元㑹次宰臣之韻¶
風吹香信下丹霄逺望如雲共戴堯誰詣獸樽心諤諤¶
獨嬴經席氣飄飄千靈已得囘春律萬嵗何須却老椒¶
弗愧隂陽開妙化見天方許與公調¶
玉皇宫殿得春朝冠綬紛紛百辟朝未見魚龍供漢戯¶
<pb:KR4d0109_WYG_006-1b>¶
已聞星露入虞韶清都夢到驚華麗寒谷清囘喜富饒¶
付史㡬多祥瑞事終隨和氣作歡謡¶
太極朝正小道消豈勞身勢借扶揺履新忽聴傳天語¶
革故初看轉斗杓四面横龍嚴部樂兩班垂玉肅朋僚¶
不教計吏空歸去雨露相隨詔五條¶
　　　侍宴池上¶
來侍君王看物華紫微深處宴忠嘉萬年獻夀金巵酒¶
百世尊王綺席花振鷺朋従靈沼濶逰鱗音耗綵絲斜¶
<pb:KR4d0109_WYG_006-2a>¶
仙源此景須吟盡留與人寰處處誇¶
　　　集英殿考試醻唱¶
玉皇親自策才猷誰作靈鼇上釣鈎俊思内窺天問邃¶
韶光中看御香浮尚懐獻藝趨前列何幸持衡綴上流¶
欲向鸞輿心未放更須銀燭始囘頭(上臨軒策士向/晚頒燭後起)¶
磊落英游誤許陪相望樓閣倚雲開春風暗遞天香到¶
星使俄傳帝語來紫府已知仙藉就清都還逐化龍囘¶
彀中喜得辭如海不是區區小有才¶
<pb:KR4d0109_WYG_006-2b>¶
静窺千巻喜才華不恨詩情未到花欲醉春風歸去近¶
曉來新得數聲鵶¶
雨過春空紫泰髙列星初擁絳紗袍三題天漢文章麗¶
萬字秋鷹氣勢豪聊欲彎弓須尚志謾勞談律莫吹毛¶
行看衫色青于草不覺南溟失素濤¶
紫微方夢斷燈火解嚴時日欲銜龍闕風先掃鳳池自¶
憐夜氣在誰笑道冠欹豈為雲團惜消閒賴有詩(庭中/同事)¶
(相戯不得吟詩犯者/有罸宻雲龍之約)¶
<pb:KR4d0109_WYG_006-3a>¶
　　　降虜來朝次葉尚書韻¶
頑虜勞戎索神機屈睿謨鷹鸇臨逺帳狐兎落清都勇¶
逐龍韜喪驚隨虎士趨瞻天䝉覆育塗地脫須臾即看¶
宣登版何煩禹泣辜但聞多屬國五鳳似元符¶
　　　次門下侍郎東省懐右丞之韻¶
喜看韓孟作雲龍同御天衢萬里風詩入中臺推戴敏¶
(戴胄為左丞性/明敏達于従政)月來東省照盧公(盧懐慎為黄門/侍郎公清儉約)祠庭¶
拜貺精誠共試殿逢知學問同廣樂數聲誰敢和但疑¶
<pb:KR4d0109_WYG_006-3b>¶
身在化人宫¶
　　　次東閣内翰感舊之韻¶
二十星霜一轉頭坐間誰共昔年逰是非擾擾夢還覺¶
榮謝紛紛春復秋罇俎且看圗籍府風雲方命帝王州¶
金蓮花燭公歸處此更仙源最下流¶
　　　青社宴遣貢士¶
曉來門外駐鸞聲且喜東籓俊造成行萟薄多窻下志¶
賢能書振日邊名琴風清躍西征騎璧水寒窺上舍生¶
<pb:KR4d0109_WYG_006-4a>¶
佳兆豈惟多吉士三元従古有豪英(初移郡學于城南/已有佳兆青社昔)¶
(有蘓張王文正公/相繼出冠天下士)¶
　　　次常父著作曝書之韻¶
内閤儒方集先朝事不忘曝書開綺席偃武歛牙璋籖¶
軸陳千古金珠萃一堂日華窺鳥迹氷豔照金觴(是日/賜氷)¶
已掃斷簡蠧更増東壁光士髙閒粹語天近覽幽香見¶
博思唐庫恩新仰舜廊名山纔向曉振鷺已成行官職¶
塵勞少朋従語笑長但慙甘若醴寧恨冷如漿小說誅¶
<pb:KR4d0109_WYG_006-4b>¶
瀰漫雄文薦煒煌培風誰有志従此好南翔¶
　　　送都鈐郭太尉¶
將帥門庭喜見人只看行止早堪親軍人事業離羣乆¶
帳下謀猷觸類新東土别懐應有恨西都歸思已無塵¶
故園未許間遊日丹鳳重飛不到春¶
　　　送吳中太守¶
華省人間去領麾出闗風景正相宜唐虞民物氣和日¶
吳楚江山秋静時語接鄉音尤喜近舟行蓮渚莫嫌遲¶
<pb:KR4d0109_WYG_006-5a>¶
古云循吏君知否先悟無為始有為¶
　　　送袁運判赴荆湖¶
未果為雲逐去龍楚江行處玉涵空幹旋地利來天上¶
籠絡人才入彀中仕路莫驚離合易貢闈猶想笑言同¶
龍山便到秋還近幽興從他落帽風¶
　　　陳瑩中赴定逺¶
秀發風神子也都想因塵果下栟櫚(栟櫚沙縣之名山/有神仙寓于其上)¶
一階道在誰窮達百里才多自巻舒北闕瞻言蟬静後¶
<pb:KR4d0109_WYG_006-5b>¶
東山歡笑麥寒初便須養氣觀雙劍豈暇囘頭較一猪¶
(濠有莫邪山吳/王鑄劍于其上)無事謾留工部句有時閒落右軍書漢¶
榮楚辱人休問且聴弦歌出舊徐¶
　　　送衡州太守¶
㡬度眀庭聚又分玉皇香落衆中聞忽抛桂玉泛隋水¶
便擁旌麾穿楚雲岣嶁山髙尋禹誌蒹葭江逺憶韓文¶
(退之送李正字詩人隨/鴻雁少江共蒹葭逺)隨車多少南飛鴈先向秋風得¶
使君¶
<pb:KR4d0109_WYG_006-6a>¶
　　　送袁志行戶曹¶
十年塲屋費才華謾有詩名子可嗟未入儒林升俊造¶
且行春雨到天家逺乗澤國三秋月髙跨天河八月槎¶
道阻且長瞻不及空吟霜露滿蒹葭¶
　　　贈吕夢得¶
壯年塲屋便歸休趨向逍遥獨自逰貧後誰知心匪石¶
老來猶更氣横秋人無直道君難合詩有清風我怕醻¶
香爇一爐經一巻紅塵應是懶囘頭¶
<pb:KR4d0109_WYG_006-6b>¶
　　　次齊守巖老見示東湖之韻¶
近將餘事作東湖公外閒來物外居蓮吐花時看晉社¶
桃隨流處得秦漁放懐把酒須尋友適性垂綸豈問魚¶
報我故人三樂意翠珉新刻右軍書¶
月華西下日華東閃閃湖光𣺌渺中天地㑹通銀色界¶
亭臺還合水晶宫披襟望處秦生白穿徑逰時翠引紅¶
自許此生心已了湖山尤稱道家風¶
共辭蘭省作諸侯更領東蕃第一州萬事了時尋好景¶
<pb:KR4d0109_WYG_006-7a>¶
兩崗盤得(闕/)寒流¶
　　　送王道原判官¶
言無枝葉色無塵自是中間已悟真且免此生占噩夢¶
更従何處卜通津徘徊州縣諳多事荏苒江湖過㡬春¶
三已轉官歸吏隠蓮花池上友何人¶
　　　和馮達夫小沼之什¶
坐間長愛水相従間鑿方池貯碧空十尺冷清雖有限¶
一襟瀟洒已無窮龜魚世界東西近河漢光芒上下通¶
<pb:KR4d0109_WYG_006-7b>¶
數巻芰荷時得雨怳然如在楚江中¶
　　　寄五峯長老¶
自従南去失歸期海嶼生涯祖一支百嵗塵緣誰尚在¶
五峯禪老獨應知且看秋水呈千月謾寫雲山寄一詩¶
邂逅有時言笑處越王臺下擁旌麾¶
　　　送斛絳侍親之官¶
解顔而笑偶相従澄寂潭邊五載中學道南來無爾隠¶
侍親西去有誰同夜歌一劍胷中氣卯酒三盃馬上風¶
<pb:KR4d0109_WYG_006-8a>¶
塞北功名當黽勉自來渾厚出山東¶
　　　寄鵝湖佛智長老¶
十年光景一囘頭聞住鵝湖且六周堂上雷鳴通妙用¶
鼎中龍伏得真修報恩香篆雲山曉傳法心涵水月秋¶
莫笑紫元翁未去已懐煙浪作扁舟¶
　　　㑹黄正臣¶
北山亭上共看書少壯相逢氣尚麄樂事每聞髙義長¶
病文嘗借逺煙塗樽罍且慰人離合龜鑑應知我有無¶
<pb:KR4d0109_WYG_006-8b>¶
蟋蟀在堂年又晚欲邀鄉語負寒爐¶
　　　雪中泛舟¶
雲漢雙眸冷瑤池兩漿輕六花來酒面萬霰作篷聲虚¶
實終何有髙低已混成拏舟緣此景豈為戴君行¶
　　　題妙光堂¶
獨坐夜如晝相投清與眀風微塵跡悄波定月華輕此¶
景方中見何人性上生涵虚難立象照物自無情寳鑑¶
非鎔就靈珠乃混成忽驚居士眼一㸃與強名¶
<pb:KR4d0109_WYG_006-9a>¶
　　　書懐呈同志¶
處已心雖白逢君眼更青獨來還得侣相照即忘形用¶
意誰無累開襟自有靈遞年何所樂終日醉遺經¶
　　　秋雨喜霽¶
陽光方接物隂蔽已開闗水落盈虚定雲收去就閒菊¶
花窺曉日松影撼秋山滯思可乗興一聮還解顔¶
　　　錢塘山居早起¶
熟了黄粱一覺眠起來身在紫霄邊林巒已淡東傾月¶
<pb:KR4d0109_WYG_006-9b>¶
旗鼓將嚴北渡船岑碧漸分雲外境陽光初動海中天¶
夙興夜寐人空老難把塵勞綰謫仙¶
　　　澄清軒¶
開軒何處野塘清静見蒲魚作隊行亦似養源知物理¶
始能逰刄到民情雖非𣺌𣺌鑑湖濶豈少亭亭秋月明¶
多謝松(一作/訟)庭無外事不教風浪此中生¶
　　　拂雲軒¶
却塵兼却暑非市亦非郊龍孕雪中種鳳翻雲外梢蕭¶
<pb:KR4d0109_WYG_006-10a>¶
蕭天外作淡淡月華交切玉嵗寒味供餐無外餚¶
　　　雪¶
雲出江天意已濃化機先下隔年功明呑夜後梅花月¶
狂弄春前栁絮風清悟胷襟吟更逸寒驚毛骨醉還空¶
漁簑歸去豈其樂相賀惟聞田舍翁¶
　　　梅花¶
素呈天巧未教青雲釀寒時一望眀且得少陽通好信¶
不消孤笛送新聲絳綃捧蘂誰糚就金粟含鬚自綴成¶
<pb:KR4d0109_WYG_006-10b>¶
最是百花難比處只承風信已知名¶
　　　泛湖¶
放船初向白公樓𣺌渺天光簇簇洲綠竹岸深疑士隠¶
紫烟波逺恐仙逰賓朋欲散且看月風俗雖忙猶買舟¶
最好四山環繞處一家中占五湖秋¶
　　　偶成示道温¶
何當歸悟水雲鄉不必功名似子房一黍精華空色大¶
百年行數古今長誰知擾擾還三得獨向冥冥遣兩忘¶
<pb:KR4d0109_WYG_006-11a>¶
少室山頭星月近紫微垣下起天香¶
　　　歸燕¶
掃迹各安在托身誰與為安危應擇主去就尚知時春¶
暖語尤巧海遥歸較遲畫堂人有徳可放繡簾垂¶
　　　寄及之(睢陽/學作)¶
南飛長是夢相尋海角何妨寄好音有客交逰多革面¶
無君談笑少開襟家山荔子邀誰賞澤國荷花憶共吟¶
秋後西來無爽約遥郊當候馬駸駸¶
<pb:KR4d0109_WYG_006-11b>¶
　　　初秋偶作¶
火行金候兩猶爭擾擾蚊蠅自未平雲漏雨聲蒸地爽¶
日含山色暮天眀直須紈扇恩情斷始向籬花意態生¶
萬里璧寒無一㸃月眀中看鴈初横¶
　　　除夜呈張公實¶
兩年相見此宵中萬里家山與子同百嵗未垂雙鬢白¶
六骰先獻一盆紅莫嗟雪臘囘頭盡且約金巵到手空¶
過隙浮生聊自慰明朝行樂屬春風¶
<pb:KR4d0109_WYG_006-12a>¶
　　　客暑因書昔日山居之樂¶
憶昔幽居最道情水邊林下寄勞生静眠片石無閒夢¶
深入寒雲有笑聲壯了一心塵事滿别來三嵗客身輕¶
功成便遂歸歟興待與青山揷一盟¶
　¶
　¶
　¶
　¶
<pb:KR4d0109_WYG_006-12b>¶
　¶
　¶
　¶
　¶
　¶
　¶
　¶
　演山集巻六¶
